# Introduzione

In un mondo sempre più digitale, un numero sempre crescente di persone si rivolge alla rete per reperire informazioni di qualsiasi tipo. Google, attualmente il più grande motore di ricerca in circolazione, si stima gestisca circa 8.5 miliardi di ricerce al giorno ([Internet Live Stats, 2022]). In concomitanza con questa rivoluzione digitale ne stiamo vivendo un'altra: 10 anni fa poco meno dell'11% del traffico internet mondiale era riconducibile ad un dispositivo mobile (smartphone o tablet), attualmente invece compone la maggiorparte del traffico con il 62% di utenti che lo preferisce ad un dispositivo fisso, come un computer desktop ([Statcounter.com]).

Oggigiorno è quindi estremamente facile e veloce condividere foto, video o testi al mondo intero, è più impegnativo però produrre corsi, tutorial, lezioni e documentazioni in modo efficiente, in quanto, oltre alla produzione dell'effettivo contenuto, è necessario anche costruire un'infrastruttura software più robusta specificatamente con lo scopo di ospitare un insieme di documenti ben collegati tra loro.

Nasce quindi l'esigenza di uno strumento che faciliti la scrittura e la pubblicazione di qualsiasi tipo di materiale informativo, dalla documentazione di un sistema software a materiale didattico, che permetta all'utilizzatore di concentrarsi esclusivamente sulla produzione del contenuto, con la sicurezza però che l'informazione sia sempre accessibile e fruibile su qualsiasi dispositivo.


Lo scopo di questo progetto è pertanto lo sviluppo di un framework lightweight, denominato ***MATOW (MArkdown TO Web)***, che permetta con facilità di generare un sito web statico e responsive dove pubblicare velocemente qualsiasi tipo di materiale informativo scritto in linguaggio Markdown. Il documento di tesi sarà quindi organizzato nei seguenti capitoli per esporre con chiarezza tutti gli argomenti necessari:

- **Capitolo 2: Concetti e Tecnologie preliminari.** Verrano approfonditi tutti i concetti menzionati durante la presentazione del progetto e le varie tecnologie e progetti open-source utilizzati.
- **Capitolo 3: Motivazione e Ispirazione.** Saranno elencati tutti i fattori e le motivazioni che hanno portato all'idea dello sviluppo del progetto.
- **Capitolo 4: Il problema affrontato.** Sarà discusso nel dettaglio l'obiettivo del progetto sviluppato e verranno definite le caratteristiche necessarie per rispondere alle esigenze indicate.
- **Capitolo 5: Il Framework MATOW.** Verranno descritti nel dettaglio l’effettiva implementazione, struttura e workflow del software realizzato.
- **Capitolo 6: Dimostrazioni d'uso per il fine proposto.** Esempio pratico del funzionamento del framework da parte di un ipotetico professore e un ulteriore esempio di navigazione nel sito da parte di un ipotetico studente.
- **Capitolo 7: Conclusioni e Sviluppi futuri.** Si riassumeranno gli obiettivi raggiunti, alcune criticità e potenziali sviluppi futuri.

[Internet Live Stats, 2022]:<https://www.internetlivestats.com/one-second/#google-band>
[Statcounter.com]:<https://gs.statcounter.com/platform-market-share/desktop-mobile>