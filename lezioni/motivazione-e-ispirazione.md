# Motivazione e Ispirazione

## Motivazione

Markdown sta guadagnando sempre più popolarità tra gli sviluppatori, scrittori e creatori di contenuti grazie alla sua versatilità e facilità di utilizzo.

Esistono numerosi casi d’uso per Markdown: dalla stesura di testi più complessi fino alla possibilità di scrivere Email, To-Do Lists o semplici note. Inoltre, è molto utilizzato negli spazi dei Forum online: siti web come Github e Reddit incoraggiano i propri utenti a scrivere post, commenti o files README in Markdown.

Dato il suo crescente utilizzo, stanno nascendo sempre più tools e software collegati a questa tecnologia, come [Mkdocs] o [Jekyll] per generare siti web statici partendo da testi scritti in Markdown; oppure come [Docs to Markdown] per convertire testi da Google Docs a file Markdown.

Il fine principale è quello di agevolare la pubblicazione e comunicazione di informazioni e facilitarne l’accesso: possibili implementazioni del linguaggio Markdown possono essere la scrittura di documentazione di sistemi software o la stesura di “libri digitali”.

Una buona documentazione software rende l'informazione accessibile, aiuta nuovi utenti ad apprendere velocemente l'utilizzo del sistema sviluppato e aiuta a ridurre i costi. Al contrario una cattiva documentazione riduce significativamente l'efficienza durante ogni fase di sviluppo e d'uso del software.

Riguardo il secondo caso, i benefici derivanti dalla sostituzione di supporti informativi tradizionali (ad esempio i libri cartacei) con libri digitali sono numerosi:

- **Convenienza**: secondo Public School Review, un libro digitale è il 53% più economico della corrispettiva versione stampata;
- **Aggiornamenti automatici** e immediati;
- **Interattività**: gli studenti hanno la possibilità di ricercare termini chiave tra tutte le lezioni e copiare e incollare velocemente sezioni nei loro appunti;
- **Fruibilità ovunque**, sia da computer che da smartphone, purché il sito che ospiti il libro digitale sia responsive.

Oggigiorno un design responsive è di primaria importanza: secondo Statcounter, nel 2022 il 62.06% degli utenti in tutto il mondo che navigano su Internet lo fa da dispositivo mobile, solo 10 anni fa la percentuale era del 10.88%; in italia si è invece passati dal 4.48% al 53.58%. La porzione di utenti che navigano su mobile è in ogni caso destinata a crescere sempre di più.

Un layout responsive offre numerosi ulteriori vantaggi, come un boost al Search Engine Optimisation (SEO): l’algoritmo di ranking di Google prioritizza notevolmente i siti web che supportano un buon design responsive.

Inoltre, migliora notevolmente l’esperienza dell’utente (user experience, UX), che potrà visualizzare lo stesso contenuto sia da computer desktop sia da smartphone, rendendo più semplice e immediata la condivisione di informazioni.

## Ispirazione

Il progetto ha preso ispirazione dalla volontà di rispondere alla richiesta sempre crescente di informazioni.

È ormai necessario rendere il più semplice possibile la condivisione di materiale, didattico e non, in rete, in modo tale che l’esigenza sempre maggiore del pubblico sia soddisfatta.

Esigenza che riguarda non soltanto la quantità di informazioni, ma anche la qualità con cui esse sono fruibili e accessibili, garantita da un layout responsive.

Il linguaggio Markdown permette la stesura di documenti ben formattati in maniera veloce e semplice a differenza di altri linguaggi di markup come HTML; rappresenta quindi un punto fondamentale del progetto.

[mkdocs]:<https://www.mkdocs.org/>
[jekyll]:<https://jekyllrb.com/>
[docs to markdown]:<https://workspace.google.com/marketplace/app/docs_to_markdown/700168918607>